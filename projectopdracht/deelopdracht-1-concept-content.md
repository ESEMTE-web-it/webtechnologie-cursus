# Deelopdracht 1 - Webshop Concept & Content

Begin met het lezen van de [algemene opzet](./algemeen.md).

Voor deelopdracht 1 doe je al het voorbereidende werk voor de ontwikkeling van je webshop. Dit betekent dat je werkt aan het concept, de huisstijl en alle nodige _content_ (teksten oftewel _copy_, en afbeeldingen) voordat je daadwerkelijk begint met programmeren. Hoe beter je voorbereid bent, hoe vlotter het programmeren zal verlopen. De content die je maakt, zal bepalend zijn voor je eindresultaat, dus neem hier zeker voldoende tijd voor.

## 1. Webshopconcept

Kies een onderwerp dat jou interesseert en waar je voldoende over kunt vertellen. Zorg ervoor dat je minstens **6 verschillende producten of diensten** kunt bedenken die je in je webshop wilt aanbieden. Als je moeite hebt om 6 producten te bedenken, kies dan een ander onderwerp.

- Maak een Word of Markdown document aan genaamd "Styleguide".
- Voorzie een titeltje **“Situering”**.
- **Verzin een naam** voor je webshop.
- Schrijf een **beknopte, wervende omschrijving** van je webshop. Deze tekst moet bezoekers informeren over het doel van je website en hen overtuigen om bij jou iets te kopen.

> **Tip:** Dit is je kans om echt creatief te zijn! Zorg ervoor dat je omschrijving de toon en sfeer van je webshop goed weergeeft.

De tekst die je schrijft, zal later op de **homepage** van je webshop worden geplaatst.

**Let op:** Zorg ervoor dat je rekening houdt met de [copywriting tips](algemeen.md#copywriting-tips) voor het schrijven van heldere en overtuigende teksten!

---

## 2. Kies je producten of diensten

Maak een nieuw hoofdstuk in je document met de titel **"Producten"**. Hier voeg je de beschrijvingen van je **6 producten of diensten** toe. Maak voor elk product of elke dienst een subtitel en voeg de volgende informatie toe:

- **Titel van het product**
- **Omschrijving:** Minimaal 1 paragraaf waarin je het product of de dienst beschrijft.
- **Specificaties:** Een opsomming (minstens 5 puntjes) van de belangrijkste kenmerken van het product of de dienst.

> **Tip:** Denk goed na over de voordelen van je producten/diensten en probeer deze duidelijk te maken in je omschrijving. Maak het de bezoeker makkelijk om te begrijpen waarom ze jouw product moeten kiezen.

**Let op:** Zorg ervoor dat je rekening houdt met de [copywriting tips](algemeen.md#copywriting-tips) voor het schrijven van heldere en overtuigende teksten!

---

## 3. Verzamel afbeeldingen voor deze producten of diensten

Verzamel afbeeldingen voor je 6 producten of diensten. Zorg ervoor dat:

- Alle productafbeeldingen dezelfde formaatverhouding hebben (aspect-ratio).
- Je de afbeelding bijsnijdt tot 500x500 pixels.
- Je de bron (link) van elke afbeelding noteert, zodat je die later gemakkelijk kunt refereren. Voeg deze informatie toe in je document onder de betreffende productomschrijving.

> **Tip:** Consistentie in de grootte en verhoudingen van je productafbeeldingen zorgt voor een nette en professionele uitstraling op je webshop.

Bekijk zeker de [afbeeldingstips](algemeen.md#afbeelding-tips).

---

## 4. Ontwerp een logo

Ontwerp een eenvoudig logo dat goed past bij je webshop. Gebruik een tool zoals [FreeLogoDesign.org](https://nl.freelogodesign.org/) om je logo te maken. Zorg ervoor dat het logo eenvoudig, herkenbaar en passend is bij je webshop.

> **Tip:** Denk bij het ontwerpen van je logo aan de identiteit van je webshop. Moet het bijvoorbeeld speels, strak, modern of klassiek zijn? Kies een stijl die aansluit bij het product dat je verkoopt.

Denk aan de [afbeeldingstips](algemeen.md#afbeelding-tips) bij het ontwerp van je logo.

---

## 5. Voeg een professionele foto van jezelf toe en schrijf een korte bio

Je foto hoeft niet in een formele setting te worden genomen, maar moet wel duidelijk, goed belicht en professioneel overkomen. Vermijd selfies en drukke achtergronden. Voeg daarnaast een korte bio van jezelf toe waarin je iets vertelt over wie je bent en je professionele achtergrond. Zet deze informatie in je document onder de titel **"Auteur"**.

> **Tip:** Een foto in een rustige, nette omgeving zorgt ervoor dat je profiel professioneler oogt.

---

## 6. Kies een kleurenpalet en lettertype voor je webshop

Kies een kleurenpalet en lettertype voor je webshop en beschrijf deze in je document onder een titel "styleguide".

### Kleurpalet

- Een achtergrondkleur ("background-color")
- De kleur van de tekst ("text-color")
- De primaire kleur voor knoppen ("primary-color")
- Een secundaire kleur voor accenten ("secondary-color")

> **Tips:** 
> - Beslis eerst of je voor een light theme (lichte achtergrond met donkere tekst) of dark theme (donkere achtergrond met lichte tekst) wilt gaan. Dit bepaalt deels het gevoel van je webshop.
> - Voorzie voor elke kleur 3 tinten: een iets lichtere, normale en donkerdere variant zodat je zeker voldoende kleurtjes ter beschikking hebt in je ontwerp.
> - Gebruik websites zoals [Happy Hues](https://www.happyhues.co), [Coolors](https://coolors.co/palettes/trending) of [Adobe Colors](https://color.adobe.com/nl/trends) om een mooi kleurenpalet te vinden. Je kleuren passen dan altijd mooi bij elkaar.
> - Zorg dat de tekstkleur duidelijk leesbaar is op de achtergrond. Zorg voor voldoende contrast.

### Lettertype

Selecteer één of twee lettertypes op [Google Fonts](https://fonts.google.com/).
Wil je werken met een tweede lettertype (bijvoorbeeld voor een ondertiteltje)? Zorg dan dat deze visueel mooi past bij het eerste. Met [FontPair](https://www.fontpair.co/all) kun je mooie combinaties terugvinden.

> **Tip:** Kies lettertypes die goed leesbaar zijn. Houd het simpel, vooral voor langere teksten.

---

## Deliverables

Je moet deze deelopdracht uploaden naar **Digitap**. Zorg ervoor dat je de volgende bestanden verzamelt en deze samenvoegt in één zip-bestand voordat je het uploadt:

- Een document (**.md** of **.docx** bestand) met de volgende secties:
  - Situering - de omschrijving van je webshop
  - Producten - beschrijvingen van de producten of diensten + bronvermelding
  - Auteur - een korte professionele bio
  - Styleguide - de kleuren en het lettertype dat je gekozen hebt
- Een **folder** genaamd "assets", met daarin je bijgesneden productafbeeldingen
- Een **logo** voor je webshop.
- Een **professionele foto van jezelf** voor op de homepage.
